[
    {
      "title": "Zaman",
      "poem": "Zaman, yürekleri yakar ateştir, bazen de kalbi ısıtan.\nBir tutkudur bazen insanı yaşatan.\nYorgun gönle düşünce ayaklandırandır hayaller, umutlardır.\nDursun dediğin zamandır seni yarınlara koşturan.\nGeçmiyor diye söylendiğin, sonra tutamadığındır elinde.\nHatrı kalmıştır artık, gönül koymuştur.\nKalbi yaralıdır şimdi, dağlanmaz yaradır zaman.\nHayır! Dur, aman! Duymamıştır, eylemez aman.\n Artık hal yamandır.\nÖmürdür şimdi giden, değildir zaman.\nNehirdir belki hiç durmadan kıvrılan.\nAteştir zaman, kibrit misali yanan.\nIsıtan, hayat veren, hayatla kaybolan.\nÖlümdür karar, eceldir gelen, işte ferman! \n\n Yunus Emre Bayraktar - 2024" 
    },
    {
      "title": "Sürgün",
      "poem": "Bugün nereye vuracak ölüm? \nHangi canlar yanacak? \nKim doğacak yarınlara? \nYarınlar ne kadar can yakacak? \n \nYaşamın sahillerine vuran dalgalar,\nKaç kum tanesi alıp götürecek bugünden? \nKimler kalacak yarına? \nKaç damla düşecek yeryüzüne ? \nKaçının yüzü gülecek? \nKaç fidan büyüyecek kim bilir? \nKaç sazın beli bükülecek? \nSıkıca bağlı sandığımız topraktan,\nKaç geçmişi koparacak rüzgar? \n \nYarınlar ne getirecek.\nDert mi tasa mı, kim bilir? \nFırtına mı kopacak, meltem mi esecek? \nYarınlar kaç yarın getirecek? \nDaha ne kadar sürecek bu sürgünü insanın? \n \nPeşi sıra gelecek doğumlar, ölümler.\nArt arda atlayacak uçurumdan zamanın damlaları.\n Hangi birimizi sürükleyecek peşinden? \nHangimiz varacak söz verdiğimiz günlere? \n Kim kalacak eskiyen yarınlara? \nKaçımız için duracak zaman? \n \nBir gün, \nKum kalmayacak kıyıda hiç,\n Fidan kalmayacak büyüyecek, \nKasırgalar eksilmeyecek üzerimizden.\n Bitecek bu sürgün. \nDamlalar da bitecek elbet. \nKimse kalmayacak yarınlara. \n Hepimiz için duracak zaman. \n Dursun zaman. \n\n Yunus Emre Bayraktar - 2024"
    },
    {
      "title": "Sana Benzer",
      "poem": "Yıllarını dökmüş bir adamım ben, ömrüm \nSonbahar geçirmiş bir ağaca benzer. \nDertli dertli ördüğüm, hüzün duvarım. \nGöğe imrenip yücelmiş bir dağa benzer. \nYüreğimden yaralıyım ve kül olmuş hayallerim \nAcılarım, söndürülmez bir yangına benzer. \nAğlamaktan kurumuş göz pınarlarım, \nFersiz gözlerim aysız bir geceye benzer. \nHüznün altında ezilen yorgun omuzlarım, \nZelzeleyle sarsılan sert toprağa benzer. \nYokluğunda ağırdır yüküm, kalkmaz kollarım. \nYere serilmiş bedenim, uyanmaz ölüye benzer. \nDurdurun saatleri akmasın zamanım. \nSöyle, sensiz geçen ömür neye benzer? \n \nAah! Gönül gönülle olsa iyileşir yaralarım. \nVarlığın bir ruha verilen tiryâka benzer. \nYolun düşse bana aydınlanır duygularım. \nVe hayat açan bir güle, öten bülbüle benzer. \nFilizlenir mutluluk, geçmişi hatırlarım. \nMâzi, beni sana vardıran bir yola benzer. \nVuslat şafağında dağılır karanlığım. \nArtık her doğan güneş sana benzer. \nGülen gözlerinle geçer susuzluğum, \nCandan gülüşün can suyuna benzer. \nUyku tutmayan geceleri kalkar semâyı izlerim, \nParlayan yıldızlarıyla semâ sana benzer. \nSeninle küllerinden doğarmış hayallerim. \nSeninle geçen ömür, gerçek bir ömre benzer. \n\n Yunus Emre Bayraktar - 2024"
    },
    {
      "title": "İnsan",
      "poem": "Bir ses duyulur. \nBekleyenler kımıldar. \nUfak bir çığlık ve, \nAğlar insan, ağlatır da herkesi. \nO gün sevince doyulur. \nSonraları hep seyreyler. \nBakar manalı manalı. \nGüler, güldürür. \nGülünce yanaklara güller kondurur. \n\nKoşar oynar insan. \nGün boyu koşar durur. \nHaliyle birazcık yorulur. \nAçsa karnı bir güzel doyurulur. \nToksa eğer hemen bir köşe bulur. \nTatlıca kıvrılır da uyur. \n\nDurmaz büyür insan. \nÇalışır, çabalar, \nKoşar, koşturur. \nÇömelir yere, \nNefeslenir biraz, \nBismillah der, doğrulur. \nİnsan böylece uğraşır durur. \nYa savrulur gider rüzgarda, \nYahut tutunacak dalı bulur. \n\nSever sevilir insan. \nCan canan, canan can olur. \nÜzülür de ruh, mutlu da olur. \nDostlar edinir, düşmanlar bulur. \nHeyecanla atar kalp. \nDüşüncelere dalar insan. \nİnsan düşünür durur. \nVe sonra, sonra yorulur, durulur. \nArtık hassastır gönlü biraz. \nDokunsan acır, yara olur. \nDayanamaz yanar, kül olur. \nGönlü dertlerle deverân olur. \nDermanın arar insan. \nUmulur ki aranan bulunur. \n\nİnsan bu, bu insan, \nHayale, hayallere dalar. \nKayan yıldıza, uçan kuşa tutulur. \nHüzünlenir biraz, neşelenir sonra, \nÖnce gözleri pınar olur, yaşlarla çağlar. \nSonra güller açar yanaklarında, \nIslanan yüzü gülistan olur. \n\nVakit geçer; insan, insan yorulur. \nVakit durulur. Beden uzanır boyluca. \nBoylu boyunca. Vakte yetişir ecel. \nSessizlik, sessizlik, sessizlik. \nBir ses duyulur, bir ses duyulur. \n\nYunus Emre Bayraktar - 2024"
    },
    {
      "title": "Hatıralar Kalırmış",
      "poem": "Memleket belleyip ayrıldığı şehre \nİnsan misafir gibi girermiş bir gün. \nAdlarından tanıdığı caddelerde \nYabancıdan farksız dolaşırmış. \nÇirkince yükselen binalarda \nGeçmişin esamesi okunmazmış. \n\nYürüdükçe şehrin sokaklarında, \nAdımladıkça dar ve geniş yolları,\nİnsanın yüreği hüzünle dolarmış. \nSöylenen güzel sözleri, \nSevdiği güzel gözleri, \nGeri gelmeyecek günleri, \nVe dönmeyecek gidenleri hatırlarmış. \nGörürmüş ki giden zamandan, \nGeriye yalnız hatıralar kalırmış. \n\nGöğün kızıllığı da kaybolunca, \nGökyüzü siyaha boyanınca,\nŞehir derin bir uykuya dalınca, \nİnsan yapayalnız kalırmış. \nŞehrin mahzun hayaletine gece, \nAcımasız gölgeler bırakırmış. \nYıllar yılları kovaladıkça, \nKalbe derin izler bırakırmış. \n\nRüzgar farklı esermiş artık. \nYağmur bile farklı yağarmış. \nAy yabancı ışıldar,\nGüneş yabancı doğarmış. \nİnsanın memleket bellediği, \nYalnız akılda kalanlarmış. \nGeçmiş denilenden geriye \nYalnız hatıralar kalırmış. \n\nYunus Emre Bayraktar - 2024"
    }
  ]
  